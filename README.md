<!DOCTYPE html>
<html lang="en">
<head>
    <meta charset="UTF-8">
	<meta http-equiv="X-UA-Compatible" content="IE=edge">
	<meta name="viewport" content="width=device-width, initial-scale=1.0">
</head>
<body>
<h1><a href = "https://www.image50.eu/">ImagE50</a></h1>
<h2>Immaginare il futuro: percorso in otto tappe verso l'Europa del 2050</h2>
<h3>Per costruire assieme <i>«una nuova narrazione per l'Europa, orientata ai cittadini, proiettata verso il futuro e costruttiva, che sia maggiormente coinvolgente in particolare per le giovani generazioni»</i></h3>
<p>La percezione che molti cittadini hanno dell’Unione europea è distorta. L’Ue viene vista come un qualcosa di lontano, di burocratico, di incapace di rispondere alle esigenze della quotidianità attuale. Una concezione inesatta, che dipende in parte dalla mancata capacità dell’Ue di relazionarsi con i cittadini europei, in parte dall’incapacità degli stessi di informarsi in modo corretto sull’Ue. Tutto ciò, ha portato negli ultimi anni anche alla nascita del fenomeno dell’euroscetticismo, che si è successivamente diversificato secondo due modalità distinte: da un lato ci sono gli “eurocritici”, che criticano le attuali modalità d’integrazione europea; dall’altro ci sono gli “eurofobici”, che odiano e disprezzano l’Unione europea “in quanto tale” e il concetto di integrazione stesso.</p>
<p>In questa fase, diventa essenziale quindi, a nostro avviso, il lavoro che possono svolgere le città europee e i Comitati per i Gemellaggi delle stesse. I gemellaggi tra le città europee hanno svolto, e continuano a svolgere, un ruolo positivo e propositivo per l’Unione europea. Dando seguito all’intuizione di Jean Bareth, hanno messo in essere amicizia, cooperazione e reciproca consapevolezza tra le popolazioni dell’Europa. Hanno consentito di portare avanti il sogno per una pacifica e civile convivenza tra i popoli, pur nella diversità di etnie, culture e religioni. Una diversità intesa non quale rinuncia alla propria identità, ma come momento di stimolo da comprendere e da apprezzare. Una diversità che sia fulcro portante dell’integrazione tra i popoli europei.</p>
<p>Il lavoro che ci proponiamo di svolgere è quindi innanzitutto un’opera di informazione - a partire dai trattati dell’Unione europea e dal “Libro bianco sul futuro dell’Europa”  - di condivisione di idee e progetti, di raccolta di opinioni e critiche, di coinvolgimento dei cittadini dal basso. Un lavoro che tenga conto dei risultati concreti raggiunti dall’Unione europea dalla sua nascita, oltre che delle lezioni apprese dalla storia. Un lavoro che consenta di confrontarsi in modo costruttivo con gli euroscettici, e in particolar modo con gli “eurocritici”. Un lavoro che consenta di ascoltare che tipo di Europa vogliono i cittadini europei, e poter così delineare una «visione a lungo termine per il futuro dell’integrazione europea». Un lavoro che porti a una maggior consapevolezza da parte dei cittadini dell’Ue e soprattutto alla formazione di una comune coscienza europea tra i popoli dell’Ue. Consentendo così di «rafforzare la coesione sociale e politica» dell’Unione europea.</p>
</body>
</html>
